Eñvorennoù : geriadur Ernod 1927.
A-benn ar fin ez eo tost an dilojadeg du-mañ da vezañ echu. Goude pakañ e vez dispakañ d’ober, hag e-barzh unan eus ar boestadoù levrioù em eus adkavet « Geriadurig brezonekgallek » Emile Ernault (1852- 1938) embannet er bloavezh 1927. Un tamm levrig bihan eo 9 santimetr dre 13,5 santimetr. Bihan ne dalvez ket ez eo paour ha divalav. Ur bern gerioù a zo kouchet e-barzh, gerioù da skouer bet klevet gantañ gant e bried, un dimezell Herri, ur Oueloùardez anezhi pinvidik-tre he yezh. Emile Ernault en doa desket brezhoneg e-unan e Sant-Brieg hag eñ den-bras, setu perak en devoa selaouet pizh yezh e wreg, rak pa vez nevez desket ur yezh e vez ezhomm da gomz ha da selaou ouzh brezhonegerien avihanik. Heuilh a reas kentelioù Jozef Loth e Roazhon ivez. Ganet e oa ma zad e 1910. Tuet evel ma oa da zeskiñ yezhoù, e soñjas d’e dad e c’hallfe ar geriadurig-se plijout d’e vab. Setu profet al levr dezhañ hag eñ da studiañ war an deiz hag en noz pa c’halle, e levr nevez gant un tamm re a galon moarvat hervez e vistriskol. Mont a reas e vestr-studi da furchal e-barzh e gombodig e lec’h ma lakae Jakez e levrioù hag e zilhad etre ar c’hentelioù, ha kavet eno ur Barzhaz Breizh, geriadurioù ha yezhadurioù brezhonek all ! « Difennet eo se, ha petra c’hoazh, levrioù brezhonek ? » Setu neuze ma voe gourdrouzet skarzhañ Jakez eus kelenndi Sant Jozef e Lannuon pa oa war-nez tremen e « vacho ». Pa resevas e dad al lizher a-berzh ar skol e fuloras hemañ, rak Ewan Gonan, ma oa bet ur skoliad mat en un tu bennak e oa eñ, mignon ma oa ivez da veur a gelenner hag ouzhpenn ezel eus kevredigezh ar skolidi gozh. Ha hemañ d’ar skolaj-lise da grozal d’ar rener. Plegañ a reas ar rener ha rentet e voe e levrioù d’e vab. Derc’hel a reas Jakez Konan neuze, da studïañ ar yezh betek mestronïañ anezhi ha dont da vezañ skrivagner mat. Ma welfec’h e petore stad truezus emañ ar geriadurig ! N’eus nemet truilhoù anezhañ ken, rak evit bezañ studïet ez eo bet studïet ! Diwezhatoc’h e reas kement ha ken pizh all gant levrioù Jules Gros diwar-benn yezh Treger, skridoù Frañsez Vallée, Leon Fleuriot war ar brezhoneg-krenn pe ar brezhonegkozh ha nouspet levr all a oa en e gerzh. Goude ma teuas en-dro da Vreizh, e lavaras meur a wech din : « Goût ‘ouzout, ‘mezañ, abalamour da betra pa dremenan war an hent dirak Skolaj-Lise Sant-Jozef e troan ma fenn war an tu kontrol ? Gouzañvet em eus an dismegañs hag an dispriz a voe graet d’ar brezhoneg er skolaj vil-se pa n’em boa graet tamm droug ebet da zen,hag ouzhpenn, ar vezh a oa bet lakaet warnon abalamour d’ar brezhoneg. Biskoazh na bardonin dezhe o labour divrezhonekaat ha biken nen in da bredoù ar skolidi gozh... », ha biken nen eo bet aet. Koshaat a rae Jakez siwazh hag e galon a wanae. Ha setu eñ kaset d’an ospital e-tro miz Mezheven 2002. Lakaet e oa bet dezhañ tuelinier pe orjal dreholl, en e fri, en e zivrec’h, war e vruched. E vouezh a oa gouraouliet. Faeblaat a rae e gorf, met e spered avat a oa lemm bepred. Un endervezh e fin ma devezh labour, e oan aet da welout anezhañ eno en ospital Lannuon. Truez am boa outañ, skoilhet evel ma oa war e wele. Klakenniñ a rejomp e-pad pell ha taolet em boa plê e oa unan bennak o selaou ac’hanomp. Un den kozh eus Tredarzeg a oa er memes kambr asambles gantañ war ur gwele all, hag a lavaras hennezh din er fin : Sell ‘ta, emezañ, gant un tamm minc’hoarzh e korn e c’henoù, c’hwi a seblant komz brezhoneg brav ! Lâret din ‘ta petore tamm eus an arar eo an « eskob ». Ma, ‘mon-me, n’ouvezan ket, rak n’on ket bet savet war ar maez. Met prometiñ a ran dit e klaskin emberr pa vin arri er gêr.«  Go’toz ‘ta, eme Jakez, ‘teus ken met sellet e-barzh geriadurig Ernault hag e kavi ar ger, ya, e-kreiz ar bajenn, eno emañ ar ger »eskob« . Ur wech degouezhet er gêr, e tapis Geriadurig Ernault ha me da glask ar ger »eskob« . E-kreiz ar bajenn e oa ! An eil termenadur e oa : »eil ibil an arar« , un ibil gantañ stumm bazh un eskob. Gwashañ ‘zo em boa lennet ar bajenn-se ur pennadig ‘oa, o, un eizhtez bennaket a-raok hon c’haoz, ha n’em boa ket a soñj anezhañ, met Jakez, eñ, en doa bet lennet ar memes pajenn marteze tregont pe daou-ugent vloaz ‘oa hag en devoa dalc’het an eñvor anezhañ. Un eñvor mat a oa e hini ! Ha da vezañ ampart en ur yezh bennak e ranker kaout memor ! Tost da gant vloaz en deus ar geriadurig-se savet diwar intrudu Emile Ernault. Arabat e vo biken ankouaat al levrig bihan talvoudus ha pinvidik-se, leun a c’heriennoù divoutin. Biken.
