Maro ha beziet an tad, Herri a arc’hantas an ti.  Goude, e lâras d’e vreur: — Mar karez dont ganin war ar marc’h, ne vi ket skuiz ha ni ‘yelo hon-daou da vale bro.  — Ya zur, eme Charlez.  Setu i o-daou war gein Dienez; Keun a rede war-lerc’h.  Mes Herri a oa eur breur fall, henvel a-walc’h ouz Kaïn.  Pa oant arru pell diouz ar gêr, hag hen o tiskenn da zibri eun tamm, hag o lâret neuze d’e vreur: — Arsa! emean, neo ket c’hoariou a zo ganimp; ro d'in-me da arc’hant ha da gi, peotramant out maro. C’hoant an nevoa da gaout pep tra evitan e-unan: an arc’hant, da brenan dilhad kaer, hag ar c’hi ive, evit bean stummet brao, ha sevel en renk, mar gallje.  E vreur a chomas sebezet o klevet anean, ken na oa ket evit komz. Mes heman a grogas en e vleo hag, o tennan e gontell, e troc’has d’ean e c’houg, e taolas anean en doufle, hag e laeras an arc’hant.  Neuze e lammas adarre war e varc’h hag a-rôk, en eur c’hervel ar c’hi: — Keun! Keun. Ar c’hi paour a oa chomet e-kichen e vestr lazet.  Ne ouie ket da gentan, petra ‘c’hoare d’ean; mes: pa welas ar gwad o tiveran diouz e c’houg, e krogas da hijan anean evel p’an nike sonjet e oa kousket, hag o welet ne zave ket, hag hen da yudal ken a vije clever a deir leo tro-war-dro.  Tud spontet gant e yudadennou e deuas war glevet beteg ennan.  O welet al loen bras ha krenv ma oa heman, ne gredent ket tostât.  Mes ar c’hi a deuas beteg enne, o sellet oute.
