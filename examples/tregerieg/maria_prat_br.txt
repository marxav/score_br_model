Ar Radom e Pleuveur-Bodou.
Klevet ho-peus 'michans komz deuz ar Radom? Ma! setu aze eur mekanik hag e-neus lakeet ahanon da dapoud tomm.
Me oa o chom du-hont en ti bihan ruz hag a veve brao deuz ma zamm douar.
Setu eun devez e oan o plantaň kôl eh erruas tri pe bevar ôtrou da zelled ha da vuzuri, hag int da lared din: << Ma den mad, emeze, ne dalvez ket ar boan deoh plantaň kôl aze rag nim a ha da gemer ho touar da blantañ e-barz eur gôlenn all hag a raio eur bomeenn diforh deuz ar re a oh o lakaad aze".
"Petra? 'mome. N'eo ket posubl avad, rag da gaoud kôl pome n'eus ket a seurt din-me. 
Warlene em-oa reou ha pa vije d'ober lakaad unan er zoubenn, e ranke ma gwreg ha me kregi on-daou er bommeen evid teurel anezi er pot-houarn. 
Me houlenn petore espes eo ho reou ma'h int kaerroh evid ar re-maňi?"
"Ar gôlenn ah eom nim da blantaň aman, emeze, a zo eur radom".
Ma hini goz a oa o skubañ an ti hag a arruas war doull an nor gand he skubelenn.
-"Petra, emezi, a vank d'an ôtrounez-ze? Dond da blantan kôl-radom 'n em fark? Mond da stoupaň gand espejou a hiz nevez, petra eo ar fardaj-se? Komzet din deuz kôl d'ober zoubenn ha kôl sklech d'ar moh ha d'ar lapined". 
Ne dalv ket ar boan deoh grognal, emeze, pa ne gomprenet netra. 
Pa vo savet ar radom, e vefet lakeet e-barz evel "gardianed" hag e honezfet brao ho puhez.
