Kent kimiadiñ
Setu. Kasset eo da benn ma zamm labour ganin. Ha c'hwi : chomet oc'h ganeomp, chomet oc'h en hor bro Vreizh, ewid deskiñ komz brezhoneg. N'ho peus ket re a boan, mechañs ? Evel-just, n'eo ket un dra re aes-oll dont a-benn eus ar brezhoneg, dre ma'z eo hemañ ken disheñvel all diouzh ar galleg. 
An tamm levr-mañ n'eo na klok na dissi... N'eo nag ur yezhadur, nag ur geriadur, nag un desenn, nag ur romant-poliss. Un Assimil brezhong eo, kement ha roiñ deoc'h un tañva eus yezh ar Vretonedi. Un tañva nemedkén : ar brezhoneg bew n'ema ket en e bezh e-barzh al levrioù; gant ar re a ra gantañ bemdez eo ema. Darempredit aketus peisanted ha martoloded Vreizh-Isel : gante ema ar brezhoneg mad, bew, puilh, liessort, pinwidig. Biken n'hello bezañ dastumet ha fichennet an oll c'herioù, an troioù-lava niverus a zo anehe teñzor ar brezhoneg komzet.
